Efter studier i zoologi vid Oslo universitet begav sig Heyerdahl 1937 till Marquesaöarna. I På jakt efter paradiset, som utkom efter hans hemkomst 1938, skildrade han hur ursprungsbefolkningens kultur förstörts av den franska kolonialmakten. Erfarenheten lockade honom att fördjupa sina studier i den polynesiska kulturens historia. Olika skriftliga källor hade gjort Heyerdahl uppmärksam på likheter mellan kulturelement i Söderhavet och i Amerika. Studier av kustindianerna i British Columbia 1939-40 styrkte hans förmodan att Polynesien koloniserats från Amerika och inte från Sydöstasien, vilket var den vanliga uppfattningen.
